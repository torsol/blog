---
title: Post 3 - Hva er egentlig en prosjektoppgave?
date: "2020-09-14"
description: "Det er et godt spørsmål som jeg enda ikke har et godt svar på."
tag: "master"
---

## Intro til prosjektoppgave
Prosjektoppgave er nesten noe alle sivilingeniørutdanninger på NTNU har. Oppgaven kommer som oftest på høsten i 9. semester og utgjør et sted mellom 7.5 og 15 studiepoeng.

## Innhold
For å være helt ærlig har jeg foreløpig ikke god nok innsikt til å vite hva en prosjektoppgave skal inneholde. Likevel har jeg fått med meg noe, så jeg skal liste opp et par punkter.

1. **Leveransen i prosjektoppgaven er utelukkende et skriftlig dokument/rapport**. Det skal ikke være noen presentasjon, kode eller annet som leveres i tillegg. Man dømmes utelukkende basert på hva man har skrevet og hvordan man har laget rapporten. 
2. **Motivasjon for hvorfor man ønsker å gjøre det man gjør**. Man bør ha med en forklaring på hva man prøver å oppnå, samt hvorfor det er nødvendig/ønskelig og hva det kan bidra med hvis man lykkes. Arbeidshypotese og delmål bør inkluderes her, og følges som en rød tråd gjennom oppgaven. 
3. **Teoretisk innføring i domene og teknologi som brukes**. Forklare hva man har å jobbe med, hvilke verktøy man har tilgjengelig og gi en grundig innføring i hva som gjelder for dette problemet. 
4. **Rapporten skal inneholde et litteraturstudie**. Det er viktig å sette seg inn i det området man skal jobbe med, hvilke teknologier, begreper og data som er tilgjengelige innenfor domenet og hva andre har gjort før. Det er viktig å finne ut av at det man prøver å oppnå er blitt forsøkt tidligere, resultater av tidligere forskning eller å finne bedre innfallsvinkler enn det man i første omgang har tenkt på. 
5. **Eventuelle eksperimenter eller forsøk**. Man må skrive opp hvordan man har strukturert eksperimenter eller forsøk og hvilke antagelser man har lagt til grunn. Forklare hvorfor man valgte en spesifikk framgangsmåte kontra noe annet. Kommentere resultater eller mangel på resultater. 
6. **Konklusjon og videre arbeid**. Forhåpentligvis har man svart på arbeidshypotese og delmål underveis i oppgaven, prosjektoppgaven er ofte et forstudium til en masteroppgave, så i konklusjonen kan man kanskje trekke frem om arbeidet til nå gir grunnlag for å fortsette videre til en master. Videre så burde man foreslå hva som burde jobbes videre med. 

## Tidsbruk
Hvis man regner at et vanlig semester/halvår består av 30 studiepoeng for å regnes som et fulltidsstudium, krever dermed prosjektoppgaven opptil halvparten av arbeidsinnsatsen til en student på høsten. På Geomatikk er prosjektoppgaven på fulle 15 poeng, og det kreves derfor (antar jeg) mer innsats enn på marin (der den bare er verdt 7.5 poeng). På NTNU regner man (veldig generelt) at et fag på 7.5 studiepoeng krever cirka 12 timer med innsats i uken, med en total belastning på 12 * 4 = 48 timer per uke per elev. Det betyr i gjennomsnitt at man skal jobbe med prosjektoppgaven cirka halvparten av denne tiden, nærmere bestemt 24 timer, **4.8 timer(!) per dag**.  

